title: Legend
text: |
    Mis on HK Unicorn Squad? HK Unicorn Squad’i nime taga on peidus soov äratada ja kasvatada tehnika-alast huvi tüdrukute seas läbi praktiliste ülesannete lahendamisele suunatud tundide.

    Miks just tüdrukud? Tehnolo        ogia ja robootikaringides on liiga vähe tüdrukuid. Kui üksikud erandid välja jätta, siis on hästi kui 10 poisi kohta tuleb 1 tüdruk. See omakorda peegeldub hilisemal tööturul, kus tarkvaratootjate seas on küll neidudest analüütikuid, disainereid ja kvaliteedikontrollijaid, kuid prgrammeerijate seas jääb osalus jätkuvalt alla 10%

    Ega kõigist peagi programmeerijaid saama, tänapäeva toote- ja teenusearendus ongi erinevate distsipliinide segu. Kui see, et pendel on niivõrd poiste poole kaldu, näitab, et me teeme midagi juba alushariduses ja mõttemaailma kujunemiseks valesti ning hilisemas eas toimuvad „hackathonid“ või „naised IT-sse programmid“ seda pilti ei paranda. Head lahendust pole ka kuskilt mujalt maailmast kopeerida, sest teemast küll räägitakse, aga reaalselt kellelgi hõbekuuli ette pole näidata.

    Otsustasime seetõttu katsetada tehnoloogiakooliga, mis on mõeldud vaid tüdrukutele, et paremini aru saada, kuidas nad tehnikaga seotud valdkondi tunnevad, mis neile meeldib ja mis haigutama ajab ning kui ruttu tüdinevad. Ja kas on mingi erinevus, kui ei ole tegemist segarühmaga, vaid ongi ainult tüdrukud.

    Millal alustas HK Unicorn Squad tegevust? HK Unicorn Squad’i esimene lend alustas 2018. a septembris Viimsis Miiduranna külas. Esimeses grupis oli kokku 17 tüdrukut vanuses 7-12 eluaastat.

    Kuhu tahame jõuda? Selleks, et saaksime öelda, mis tüdrukuid huvitab ja kas on õigustatud fookus ainult tüdrukutel, ning sellest järeldusi teha, on meie eesmärk jõuda vähemalt 1000 tüdrukuni.

    Selleks jätkame Miidurannas 2018. a sügisel alustanud tüdrukute grupiga, kuid levitame oma kogemust ka kõikide teiste huvilisteni. See tähendab, et kui Sina tahad ise alustada tüdrukutele suunatud tehnika-alase huviringiga, siis meie pakume omalt poolt selleks juba läbi mõeldud ning vahendite ja juhistega varustatud õppekomplekte.

    Kas kuskil saab HK Unicorn Squadi tegemistest ka rohkem infot? Meil on koduleht [https://www.unicornsquad.ee](https://www.google.com/url?q=https://www.unicornsquad.ee&sa=D&source=editors&ust=1661934512532314&usg=AOvVaw3Kg5Yda9qmqYKyVk8ap1V2), Facebooki leht [https://www.facebook.com/HKUnicornSquad](https://www.google.com/url?q=https://www.facebook.com/HKUnicornSquad/&sa=D&source=editors&ust=1661934512532610&usg=AOvVaw1frQF9yPf-q5DIYeWYz97i)/ ja oma Youtube’i kanal nimega HK Unicorn Squad.

    * * *

    Sissejuhatus

    Käesolev käsiraamat ja selle juurde kuuluvad õppevideod 9 temaatilise tunni läbiviimiseks on üles ehitatud HK Unicorn Squadi 2018. a sügishooaja esimese kursuse kogemusele. Kursuse katusteema on Lava, millesse kõik kursuse käigus käsitletavad alateemad panustavad:

    *   Kuidas jõuab heli lavalt publikusse?
    *   Kuidas teha lavale taust?
    *   Kuidas valgustada lava?
    *   Kuidas panna laval pilt liikuma?
    *   Kuidas teha digitaalset muusikat?
    *   Kuidas eriefektid aitavad laval näha asju, mida seal tegelikult ei ole?
    *   Kuidas ehitada pöördlava?
    *   Kuidas laval esineja liikumisele efekti lisada?
    *   Kuidas tõsta laval raskeid asju?

    Tunnid on üles ehitatud nii, et igas tunnis (va ühe ülesandega Liikumise tund) on üks praktilisema suunitlusega ja teine lõbusama suunitlusega ülesanne. Lisaks julgustame igas tunnis rääkima lühidalt ka vastavat teemat puudutavast teooriast, mille kõrvale saab näidetena vaadata ka videosid nt Youtube’ist. Meil oli iga tunni lahutamatu osa ka päevakangelastega intervjuude tegemine ja kaneelisaiakeste (vt retsepti lk 5!) söömine – ikka selleks, et tunnist saaks lisaks teadmistele ka üleüldise mõnusa fiilingu :)

    Laias laastus nägid tunnid välja sellised:

    5 min

    Sissejuhatus (meie vaatasime eelmise tunni kohta valminud videot)

    5 min

    Teooria (meie vaatasime näitevideosid ja toimus teemakohane arutelu)

    30-40 min

    Praktilisema suunitlusega ülesanne

    10 min

    Paus (meie sõime kaneelisaiakesi ja jõime kakaod)

    20-30 min

    Lõbusama suunitlusega ülesanne

    5 min

    Intervjuud päevakangelastega

    Käsiraamatust leiad:

    *   Küsimused ja teemad, millele tunnis keskenduda ;
    *   Huvitavaid teemaga seotud fakte.
    *   Märksõnu, millega konkreetse teema või ülesande kohta Youtube’st videosi leida.
    *   Ülesanded koos ülesande eesmärgi kirjeldusega ja lingiga õppevideole;
    *   Nuputamiseks ja proovimiseks mõeldud lisaülesanded.
